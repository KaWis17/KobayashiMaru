\subsection{Reprezentacja stanu}
\label{subsec:reprezentacja-stanu}

Reprezentacja stanu zawiera pozostałe informacje konieczne do przedstawienia pozycji.
Znajduje się w niej logika dotycząca możliwych roszad, pola en-passant, czy liczby posunięć od~ostatniego bicia.
Stan gry posiada również dane o ruchu, który do określonej pozycji doprowadził, aby ułatwić jego cofanie przez inne komponenty systemu.

W tej klasie zawarto także strukturę \texttt{HashMap} z~informacjami, jak często dana pozycja wystąpiła już w grze.
Pozwoliło to na wykrywanie wielokrotnego powtórzenia pozycji, które niekoniecznie następują po sobie.
Choć według oficjalnych zasad automatyczny remis następuje dopiero po pięciokrotnym powtórzeniu, większość platform do rozgrywek online uznaje trzykrotne powtórzenie za obligatoryjny remis.
Taka też wersja została zaimplementowana.
Reguła remisu dyktowanego matem nie została wprowadzona.
Wynikało to~z~faktu, że~po wykonaniu ruchu należałoby sprawdzić możliwe odpowiedzi rywala, co okazałoby się~kosztowne.
W praktyce sytuacja ta nie występuje zbyt często i w najgorszym wypadku skutkuje remisem, natomiast brak implementacji tej reguły znacząco przyspiesza obliczenia.

\subsubsection{Haszowanie Zobrist}
Struktura \texttt{HashMap} zawierająca informacje o wcześniejszych pozycjach w grze w pierwotnej wersji została zaimplementowana z kluczami reprezentującymi pozycję FEN.
Z perspektywy czasu okazało się, że każdorazowe generowanie klucza w postaci zmiennej typu \texttt{String} było niezmiernie kosztowne.

Postanowiono zatem jako klucza użyć wartości zwracanej przez haszowanie Zobrist.
%Posiada ono cechy znacząco przyspieszające cały proces.
Polega ono na przypisaniu kolorowi czarnemu oraz każdej figurze na każdym możliwym polu planszy losowej liczby typu \texttt{long}.
Korzystając ze standardowego generatora liczb pseudolosowych, dostępnego w języku Java, otrzymano $769$ liczb.

Wartość haszowania dla danej pozycji obliczona została jako alternatywa wykluczająca wszystkich wartości dla figur na planszy oraz koloru aktualnego gracza.
Rozwiązanie to byłoby równie złożone, gdyby nie fakt, że wartością odwrotną dla \texttt{XOR} jest ona sama.
W trakcie gry~nie~jest konieczne ponowne obliczanie wartości haszowania dla całej planszy, a jedynie zamiana wartości dla figury dodawanej i usuwanej.

Niestety, zaimplementowany algorytm jest funkcją nieiniekcyjną.
Liczba możliwych pozycji w szachach znacząco przewyższa liczbę dostępnych wartości haszowania.
Z tego względu istnieje ryzyko kolizji, którego przy tym rozwiązaniu nie da się pozbyć.
Jest ono natomiast na~tyle małe, że zysk czasowy znacząco przewyższył możliwe komplikacje z nim związane.
W celu otrzymania większej powtarzalności wyników zdecydowano się na zastosowanie tego samego ziarna~(ang.~\emph{seed}) dla generatora liczb pseudolosowych.
Przeprowadzono testy jednostkowe, gdzie dla różnych pozycji na planszy przechodzono przez drzewo gry, a~następnie sprawdzano, czy wartości haszowania powtórzą się dla różnych pozycji.
Kolizji nie zaobserwowano ani~razu.
Powyższe rozwiązanie zostało także wykorzystane w dalszych etapach pracy przy implementacji tabeli transpozycji.



